---
layout: subpage
title: Otonom Sinir Sistemi - 2016 Bahar
---

# Otonom Sinir Sistemi

Otonom sinir sistemi (OSS) vücudun viseral işlevlerinin çoğunu kontrol eden sinir sistemi bölümüdür. Kan basıncı, gastrointestinal hareket, mesanenin boşalması, terleme, vücut ısısı ve diğer benzeri işlevleri tamamen veya kısmen kontrol eder.

OSS’nin önemli bir özelliği viseral işlevleri saniyeler içerisinde büyük miktarda değiştirebilmesidir. Saniyeler içerisinde kalp hızını arttırıp kan basıncını yükseltmesi buna örnek gösterilebilir.

## Otonom sinir sisteminin organizasyonu

Aktivitesi omurilik, beyin sapı ve hipotalamusta bulunan merkezler tarafından kontrol edilir. Serebral korteks, limbik korteks aracılığı ile alt merkezlere sinyaller göndererek OSS’yi etkiler.

Efferent otonom sinyaller sempatetik ve parasempatetik yolla organlara dağılır.

<embed src="http://zubeyir.in/egitim/media/image1.jpg" width="302" height="425" />

**Sempatetik sinirler** omurilikte T1-L2 arasındaki omurilik segmentlerinden çıkarak önce omurga etrafındaki sempatetik zincire (paravertabral gangliyonlar) veya omurga önündeki sempatetik gangliyonlara (çölyak ve hipogastrik) girer ve buradan çıkan lifler sempatetik uyarı alan doku ve iç organlara uzanır. Sempatetik sinirler çıktıkları bölgeye göre T1 başa, T2 boyuna, T3-6 toraksa, T7-11 karın bölgesine, T12 ve L1-2 bacaklara dağılır. Dağılımları, kısmen embriyoda kaynaklandıkları bölgelerle ilişkilidir; örneğin, embriyonun boyun bölgesinden köken alan kalp, sinirlerini sempatetik zincirin boyun kısmından alır.

OSS’de omurilik ile hedef doku arasında iki nöron bulunur. Omuriliği terk eden *pregangliyonik sempatetik nöron* gangliyona ulaştığında burada ikinci bir nöron ile sinaps yapar ve *postgangliyonik sempatetik* *nöron* olarak gangliyondan çıkarak hedef dokuya uzanır. Bazı postgangliyonik lifler, spinal sinirlerin içerisinde perifere uzanarak kan damarları, ter bezleri ve piloerektör kasların aktivitesini kontrol eder.

<embed src="http://zubeyir.in/egitim/media/image2.jpg" width="302" height="288" />

Sempatetik sistem içerisinde özel bir durum adrenal medulladır. Adrenal medullaya giden pregangliyonik lifler, sempatetik zincirlere uğramadan dokuda epinefrin ve norepinefrin sentezleyerek kana salgılayan hücreler üzerinde sonlanır. Bu salgı hücreleri nöral dokudan köken alırlar ve aslında postgangliyonik nöronlardır.

**Parasemptatetik sinirler** merkezi sinir sisteminden III, VII, IX ve X. kafa çiftleri (CN) ve S2-3 omurilik segmentleri aracılığıyla çıkar. Parasempatetik liflerin %75’i vagus (CN X) içerisinde göğüs ve karın bölgesine dağılır. Vagus sinirleri kalp, akciğer, özefagus, mide, ince bağırsak, kolonun ilk yarısı, karaciğer, safra kesesi, pankreas, böbrekler ve üreterlerin ilk kısmının parasempatetik uyarımını sağlar.

<embed src="http://zubeyir.in/egitim/media/image3.jpg" width="302" height="395" />

Parasempatetik lifler CN III içerisinde pupilla sfinkterine ve gözün siliyer kaslarına gider. CN VII içerisinde lakrimal, nazal ve submadibular bezlere ve CN IX içerisinde parotis bezine gider.

Sakral parasempatetik lifler pelvik sinirler içerisinde inen kolon, rektum, mesane ve üreterin alt kısmını uyarır. Ayrıca, dış genitalleri uyararak ereksiyona neden olur.

Parasempatetik sinirlerin de pre- ve post-gangliyonik bölümleri vardır. Yalnız, parasempatetik pregangliyonik lifler hedef dokuya kadar ulaşarak burada sonlanır. Doku içerisindeki postgangliyonik nöronların aksonları kısadır.

### OSS Nörotransmitterleri

OSS’de sinir liflerinden başlıca iki nörotransmitterden biri salgılanır. Sempatetik sinir liflerinden *norepinefrin* salgılanır ve bu lifler *adrenerjik* lifler olarak adlandırılır. Parasempatetik sinir liflerinden başlıca *asetilkolin* salgılanır ve *kolinerjik* lifler olarak adlandırılırlar.

Pregangliyonik nöronların tamamı ve parasempatetik postgangliyonik nöronlar kolinerjiktir. Postgangliyonik nöronlara asetilkolin veya benzeri maddeler uygulandığında postgangliyonik nöronların uyarılmasına neden olur. Sempatetik postgangliyonik nöronların büyük çoğunluğu adrenerjiktir. Bunun istisnası ter bezlerine giden kolinerjik sempatetik liflerdir.

OSS’de sinir sonlanmaları genellikle uyardıkları hedef hücrelere dokunarak yollarına devam ederler ya da uyaracakları hücrenin yakınında sonlanırlar. Sinir liflerinin hedef hücrelerine yakınlaştıkları bu noktalardaki genişleme bölgelerine *varikozite* denir ve bu bölgelerdeki veziküllerde asetilkolin veya norepinefrin sentezlenerek depolanır. OSS’de sinir sonlanmalarının çok az bir kısmı sinir-kas kavşağına benzerlik gösterse de ancak daha küçüktür. Aksiyon potansiyeli sinir boyunca yayıldığında hücre membranın kalsiyum geçirgenliğini arttırır, varikozitelere veya sinir sonlanmasına giren kalsiyum iyonları nörotransmitterlerin salınmasına yol açar.

**Asetilkolin**, asetil-CoA ve kolin moleküllerinden *kolinasetil transferaz* enzimi ile sentezlenir. Salındıktan sonra dokuda yalnızca birkaç saniye etki gösterir ve *asetilkolin esteraz* enzimi ile asetat ve kolin moleküllerine parçalanır. Kolin, sinir sonlanmasına alınarak yeniden asetilkolin sentezinde kullanılır.

**Norepinefrin**, tirozin aminoasidinden sentezlenir. Tirozinden dopa ve dopadan dopamin sitoplazmada sentezlenir. Dopamin veziküller içerisine taşındıktan sonra norepinefrine dönüştürülür. Adrenal medullada ise bir sonraki aşamada norepinefrinin %80’i epinefrine dönüştürülür. Norepinefrin salındıktan sonra büyük ölçüde aktif taşınım ile tekrar sinir hücresine alınarak ortamdan uzaklaştırılır. Geriye kalanı doku sıvılarına ve kana difüze olarak uzaklaştırılır veya doku enzimleriyle (monoamin oksidaz \[MAO\] – sinir sonlanmasında; katekol-O-metil transferaz \[COMT\] – tüm dokularda) yıkılarak etkisi sonlandırılır. Doğrudan dokuya salınan norepinefrin hızla hücreye geri alındığı için sadece birkaç saniye aktif kalır. Ancak, adrenal medulla tarafından kan dolaşımına salınan norepinefrin ve epinefrin dokuya difüze olana kadar yaklaşık 30 saniye kadar aktif kalır ve dokuda, büyük ölçüde karaciğerde, COMT ile yıkılarak etkisi 1 dakika içerisinde sonlandırılır.

Asetilkolin ve norepinefrin hücre yüzeyindeki reseptörlerine bağlanıp etkisini membrandaki kanalların iyonlara geçirgenliğini değiştirerek veya hücre içi ikincil haberci yolaklarını aktifleştirerek gösterir. Bu şekilde bağlandıkları reseptör türüne göre bazı hücrelerin uyarılmasını, diğerlerinin ise baskılanmasını sağlayabilirler.

**Asetilkolin reseptörleri**, başlıca *muskarinik* ve *nikotinik* olmak üzere ikiye ayrılır. Muskarin ve nikotin kendine özgü reseptörleri aktive ederken, asetilkolin her iki reseptörü de aktive eder. Muskarinik reseptörler postgangliyonik parasempatetik veya sempatetik kolinerjik liflerin hedef hücrelerinde bulunur. Nikotinik reseptörler ise OSS postgangliyonik nöronlarının gövdesinde ve iskelet kası hücrelerinin yüzeyinde bulunur.

**Adrenerjik reseptörler**, başlıca alfa ve beta reseptörler olarak ikiye ayrılır. Dolaşıma salınan norepinefrin ve epinefrinin alfa ve beta reseptörleri üzerindeki etkisi bir miktar farklılık gösterir. Norepinefrin, alfa reseptörleri daha fazla etkilerken, epinefrin her iki reseptör tipini de eşit uyarır.

Sempatetik veya parasempatetik sistem genellikle dokularda birbirine karşıt etki gösterirler. Ancak, dokuların çoğunda bir sistemin etkisi baskındır. Bu sistemlerin etkilerini genellemek mümkün olmadığından ayrı ayrı etkilerini şöyle sıralayabiliriz:

-   **Gözde** pupilla açıklığı ve lensin kırıcılığı OSS tarafından kontrol edilir. Sempatetik sistem radyal kasların kasılmasına yol açarak pupilla çapını genişletir ve göze giren ışık miktarını arttırır. Parasempatetik sistem ise pupillanın sirküler kaslarının kasılmasına yol açarak pupillayı daraltır ve göze giren ışık miktarını azaltır. Lensin ışık kırıcılığı neredeyse tamamen parasempatetik sistem tarafından kontrol edilir. Lens, radyal ligamanlar ile asılıdır ve ligamanların gerginliği nedeniyle yassı haldedir. Bu durumda lens uzağa uyum yapar. Yakına uyum yapmak istenildiğinde lens radyal liflerini dıştan çevreleyen siliyer kaslar parasempatetik sistemin uyarılması ile kasılarak radyal ligamanları öne doğru çeker ve gerginliklerini azaltır. Radyal ligamanların gerginliğinin azalması lensin ön arka çapının artmasına (daha konveks hale gelmesine) neden olur ve yakına uyum gerçekleşir.

-   Vücutta birçok **salgı bezi** parasempatetik sistem tarafından kontrol edilir ve uyarıldıklarında bol miktarda sulu salgı üretirler. Sindirim sistemindeki bezler sempatetik sistem ile uyarıldıklarında yüksek oranda enzim ve mukus içeren yoğun bir salgı yaparlar. Ayrıca, salgı bezlerine gelen damarların vazokonstriksiyonuna neden olduğundan salgı hızları azalır.

-   Sempatetik sistem uyarıldığında **ter bezleri** yüksek miktarda ter üretirken parasempatetik sistemin uyarılması herhangi bir etkiye yol açmaz. Ancak, ter bezlerini uyaran sempatetik sinir sistemi lifleri kolinerjiktir ve hipotalamusun parasempatetik bölgelerinden köken alırlar. Bu nedenle, terleme parasempatetik bir işlev olarak kabul edilebilir; yalnız, uyarıcı lifleri anatomik olarak sempatetik sinir sistemi yoluyla dağılmaktadır.

-   Koltuk altındaki **apokrin bezler** sempatetik uyarı sonucu koyu ve kokulu bir salgı üretirken parasempatetik uyarıya yanıt vermezler. Omuz ekleminin hareketinde kayganlaştırıcı bir etki gösterirler. Ter bezlerinden farklı olarak adrenerjik liflerle uyarılırlar.

-   **Gastrointestinal (GI) sistemin** kendi sinir ağı mevcuttur; bağırsak duvarında yer alır ve enterik sinir sistemi olarak adlandırılır. OSS, enterik sinir sistemini etkileyerek GI aktiviteleri düzenler. Parasempatetik sistem uyarımı GI kanal aktivitesini genel olarak arttırır; peristaltizm artışı ve sfinkterlerin gevşemesi ile içerik hızla ilerletilir. Salgı artışı buna eşlik eder. GI sistemin normal aktivitesi sempatetik uyarıma bağımlı değildir. Ancak, güçlü sempatetik uyarım bağırsak peristaltizmini baskılar ve sfinkterlerin kasılmasını arttırır. Bağırsak içeriğinin ilerletilme hızı ve salgı miktarı azalır ve kabızlığa yol açabilir.

-   Sempatetik uyarım kalp aktivitesinde her yönüyle artışa yol açar. Bu etkiyi, kalp kasılma hızı ve kasılma gücünü arttırarak sağlar. Parasempatetik uyarım ise kalpte tam tersi etki gösterir; kalp kasılma hızı ve dolaylı olarak gücü azalır. Sempatetik uyarım, kalbin ağır egzersiz sırasında etkili bir pompa olarak çalışmasını sağlarken, parasempatetik uyarım kalbin pompalama işini azaltarak dinlenmesini sağlar.

-   **Sistemik kan damarları**, özellikle abdominal organlar ve cilt damarları sempatetik uyarım ile daralırlar. Parasempatetik uyarımın damarlar üzerine neredeyse etkisi yoktur. Sempatetik uyarımın vazokonstriktör etkisi alfa reseptörler üzerinden ortaya çıkar.

-   **Kan basıncı**, kalp tarafından atılan kan ve periferik damarların akıma direnci ile belirlenir. Sempatetik uyarım her ikisini de arttırarak kan basıncının belirgin miktarda hızla artmasına yol açar. Ancak, bu etki kısa sürelidir. Bunun aksine, vagal sinirler yoluyla parasempatetik uyarım kalbin pompalama gücünü azaltırken, periferik damar direncine etkisi yoktur. Bu nedenle, kan basıncı üzerine etkisi zayıftır. Ancak çok şiddetli vagal uyarım kalbi durdurabilir ve kan basıncının bir süre sıfıra düşmesine yol açabilir.

**Adrenal medulla**’nın sempatetik sinirlerle uyarılması dolaşıma büyük miktarda epinefrin ve norepinefrin salınmasına ve hormonların kan yoluyla tüm dokulara taşınmasına neden olur. Dolaşımdaki epinefrin ve norepinefrinin etkileri ile doğrudan sempatetik uyarımın etkileri aynıdır; yalnız, dolaşımdan uzaklaştırılması zaman aldığından etkisi çok daha uzun sürelidir. Dolaşımdaki norepinefrin, vücuttaki kan damarlarının çoğunun daralması, kalp aktivitesinin artışı, GI kanal hareketlerinin azalması, pupillaların genişlemesi vb. sempatetik etkilere yol açar.

Epinefrinin etkileri norpeinefrin ile neredeyse aynıdır. Ancak, beta reseptörlerin ve kalbin uyarılmasında etkisi daha kuvvetlidir. Damarların daralmasında etkisi ise daha zayıftır. Bu etki nedeniyle, norepinefrin damarları daraltarak kan basıncını arttırırken, epinefrin kan basıncını çok fazla arttırmadan kalbin pompalama gücünü arttırır. Ayrıca, epinefrinin genel doku metabolizmasını arttırıcı etkisi norepinefrine göre çok daha güçlüdür. Vücut aktivitesini ve uyarılma düzeyi ile birlikte kana salınan glikoz miktarını ve kas gücünü de arttırır.

Sempatetik sistem uyarıldığında dokular sinirsel uyarım alırken aynı zamanda adrenal medulla uyarımı nedeniyle dolaşımla gelen norepinefrin ve epinefrine de maruz kalırlar. İki etki birbirini tamamlar. Bunun yanında, sempatetik lifler tarafından doğrudan uyarılmayan dokular dolaşımla gelen hormonlar, özellikle epinefrin sayesinde metabolik hızlarını arttırırlar.

OSS ve somatik sinir sistemi arasındaki önemli bir fark **uyarım hızları**dır. OSS’de hedef dokularının uyarılma düzeyinin sürdürülmesi için birkaç saniyede bir uyaran yeterli iken tam uyarılmaları saniyede 10-20 uyarım ile gerçekleşir. İskelet kaslarında tam aktivasyon için saniyede 50-500 uyarım gereklidir.

Sempatetik ve parasempatetik sistemler sürekli aktiftir ve bazal aktivite düzeyleri **sempatetik veya parasempatetik tonus** olarak adlandırılır. Tonus, bir sinir sistemi bölümünün tek başına hedef dokunun aktivitesini hem azaltabilmesine hem de arttırabilmesine imkan sağladığından önemlidir. Örneğin, sempatetik tonus nedeniyle sistemik damarlar maksimum çaplarının yarısına kadar daralmıştır. Sempatetik uyarımın artması damarların daha fazla daralmasını sağlarken, azalması genişlemelerine yol açar. Sürekli sempatetik tonus olmasaydı sempatetik sistem damarları sadece daraltabilirdi.

Adrenal medulla’nın sürekli bazal seviyede salgısı önemli ölçüde sempatetik tonusun südürülmesinde etkilidir. Kardiyovasküler sempatetik lifler kesilse bile bu bazal salgı kan basıncının normal kalmasını sağlar. Hedef dokulara giden sempatetik ve parasempatetik liflerin kesilmesi tonusun akut olarak kaybına neden olur. Dokuda meydana gelen değişiklikler ile tonus veya işlev kaybı geri döner. Örneğin, sempatetik liflerin kesilmesi ile gelişen tonus kaybı ve vazodilatasyon, damar düz kaslarında meydana gelen değişiklikler sonucunda bir süre sonra düzelir. Parasempatetik sistemde bu düzelme daha uzun zaman alır. Kalbe gelen vagal girdinin kesilmesi sonucu kalp hızında yükselme aylarca devam edebilir.

Dokulara gelen OSS liflerinin kesilmesinden bir süre sonra doku norepinefrin veya asetilkoline aşırı duyarlı hale gelir ve buna **denervasyon aşırı duyarlılığı** denir. Bu duyarlılığın mekanizmalarından biri, sinirden salınan nörotransmitter yokluğunda hedef hücrelerin yüzeyinde gözlenen reseptör artışıdır (up-regülasyon).

## Otonom refleksler

Birçok viseral işlev otonom reflekslerle düzenlenir.

Baroreseptör refleks *kardiyovasküler otonom refleksler*den biridir. İnternal karotis arteri ve aort yayındaki baroreseptörlerin kan basıncının artışına bağlı gerilmesiyle ortaya çıkar. Kalp ve damarlara giden sempatetik uyarımların azaltılmasına ve parasempatetik uyarımların arttırılmasına yol açar ve kan basıncı normale döndürülür.

GI yolun üst kısmı ve rektum, *GI otonom refleksler* aracılığı ile kontrol edilir. Yiyeceğin görüntüsü ve ağızda yiyecek varlığında beyin sapındaki vagal, glossofaringeal ve salivator çekirdeklerden kalkan uyarılar parasempatetik sistem aracılığı ile sindirim sıvılarının salgılanmasını sağlar. Rektum, feçes ile gerildiğinde omuriliğin sakral bölümüne gelen duysal uyarılar kolonun distal bölümüne parasempatetik uyarıların dönmesini sağlar. Bu uyarıların yol açtığı kuvvetli peristaltik hareketler defekasyona neden olur.

Diğer otonom refleksler arasında işeme refleksi ve cinsel reflekslerden ereksiyon ve ejekülasyon sayılabilir.

### Kitle deşarjı

Hipotalamus, korku veya şiddetli ağrı ile uyarıldığında sempatetik sistem yaygın aktivasyon gösterir. Bu durum, alarm veya stres yanıtı olarak adlandırılır. Sempatetik sistemin diğer uyarımları lokal yanıtlara yol açar. Örneğin, ısı düzenlenmesinde deri lokal olarak ısıtıldığında terleme ve vazodilastasyon yanıtı da lokaldir. Bunun yanında, GIS aktivitesi bağırsaktan paravetebral gangliyonlara gelen ve buradan dönen sinirlerle düzenlenir (sinyaller omuriliğe bile ulaşmaz).

Parasempatetik sinir sistemi uyarıldığında yanıtlar genellikle lokalizedir. Kalp atım hızı, ağızda veya midede salgı, rektum veya mesane boşalması lokalize parasempatetik aktivasyona örnek gösterilebilir. Buna rağmen, birbiriyle ilişkili parasempatetik aktiviteler arasında koordinasyon mevcuttur. Parasempatetik uyarım ağızda sindirim sıvılarının artması ile eş zamanlı mide ve pankreastan da sindirim enzimlerinin salınımını arttırır.

### Alarm veya Stres Yanıtı

Sempatetik sistem, yaygın uyarı çıkardığında vücudun iş yapma gücünü arttırır. Bunun için yaygın vazokonstriksiyon ile karın içi organlara giden kan akımı azaltıp kas dokusuna kan sunumunu arttırır, hücre metabolizmasını hızlandırır, kan glikozunu, kas ve karaciğerde glikozi ve kas gücünü arttırır, zihinsel aktiviteyi hızlandırır ve kan pıhtılaşma hızını arttırır.

Zihinsel ve fiziksel stres sempatetik sistemi uyarır ve stres durumunda vücuda ilave aktivasyon sağlar. Sempatetik sistem özellikle emosyonel durumlarda güçlü şekilde aktive olur. Örneğin, büyük ölçüde hipotalamus uyarımı ile ortaya çıkan öfke, beyin sapında retiküler formasyon aracılığıyla omuriliğe iletilir ve yaygın sempatetik deşarja neden olur. Yukarıda bahsedilen sempatetik olaylar ortaya çıkar ve **alarm reaksiyonu** olarak adlandırılır.

Beyin sapındaki çekirdekler kan basıncı, kalp hızı, GI kanal bezlerinin salgıları ve hareket hızının kontrolü gibi otonom işlevlerin düzenlenmesinde rol alırlar. Beyin sapı tarafından kontrol edilen en önemli işlevler kan basıncı, kalp hızı ve solunum hızıdır. Beyin sapının ponsun üzerinden kesilmesi bu işlevlerin devam etmesini engellemezken yüksek merkezlerin bu işlevler üzerindeki kontrolünü ortadan kaldırır. Medulla altında gerçekleşen bir kesi de ise kan basıncı normalin yarısına düşer. Solunumun düzenlenmesi otonom bir işlev olmasa da istemsiz düzenlenen önemli bir beyin sapı işlevidir.

Beyin sapı otonom merkezlerinin işlevlerini düzenleyen yüksek merkezler arasında en önemlisi hipotalamustur. Posterior hipotalamus sinyalleri sempatetik sistemi uyararak kan basıncı ve kalp hızını arttırırken diğer hipotalamik merkezler, vücut ısısını, tükürük salgısını, GI aktivitesini kontrol eder. Yüksek merkezler OSS işlevlerini değiştirerek şiddetle uyardıklarında otonom kaynaklı peptik ülser, kabızlık, çarpıntı ve kalp krizi gibi durumlara yol açabilir.

## Otonom Sinir Sistemi Farmakolojisi 

Adrenerjik etki gösteren ilaçlar bu etkiyi doğrudan adrenerjik maddeleri taklit ederek, sinir sonlanmalarından norepinefrin salgısını arttırarak veya dokuda kalma süresini uzatarak gösterebilir.

Kolinerjik sistem etkisini ortaya çıkarmak için asetil kolinin dolaşıma verilmesi kısa yarı ömrü ve yaygın yan etkileri nedeniyle tercih edilen bir yöntem değildir. Bunun yerine asetilkolin benzeri daha uzun ömürlü maddeler kullanılabileceği gibi dokuda asetilkolin esteraz enzimini inhibe ederek asetilkolinin yıkımını azaltan ilaçlar da kullanılabilir.

Sempatetik ve parasempatetik etkiyi bloke eden ilaçlar reseptör alt gruplarını bloke ederek özgül ve lokalize etki gösterebilirler.

Son değiştirilme tarihi: 16.04.2016 16:35
