---
layout: subpage
title: Boşaltım Sistemi Fizyolojisi II. sınıf - 2015 Bahar
---

Bu ders notu İstanbul Tıp Fakültesi, 2015 yılı Bahar dönemi Ürogenital ve Üreme Dilimi 1 (2. Sınıf) Fizyoloji dersleri kapsamında benim tarafımdan anlatılan böbrek tubüllerinin fonksiyonları, idrar konsantrasyon mekanizması, diüretikler ve işeme refleksi konularını içermektedir.

## Böbrek İşlevleri
Böbrekler sıvı elektrolit dengesinin sağlanması, metabolic atık ürünlerin atılımı ve ekstrasellüler sıvı hacmi ve kan basıncının düzenlenmesinde etkilidir.  

Bunun yanında eritropoetin, renin, vit-D<sub>3</sub> aktif formunun sentezi böbreklerde gerçekleşir.  

*	**Eritropoetin** kan oksijen düzeyindeki azalmaya yanıt olarak salgılanır ve kemik iliğinde eritrosit sentezini uyarır. Kronik böbrek hastalıklarında böbrekte eritropoetin sentezinin azalması/ortadan kalkması nedeniyle anemi ortya çıkar. Kronik böbrek hastalıklarında ortaya çıkan anemi eritropoetinin dışarıdan verilmesi ile düzeltilebilmektedir.  

*	**Renin**, kan basıncındaki düşmeye yanıt olarak jukstaglomerüler hücrelerden salınır. Renin, karaciğerde sentezlenen anjiotensinojenin anjiotensin I’e dönüşümünü sağlar. Anjiontensin I, daha güçlü etki gösteren anjiotensin II’ye akciğer endotelinde bulunan anjiotensin dönüştürücü enzim (ACE – angiotensin converting enzyme) etkisi ile dönüştürülür. Kan basıncını arttırıcı etkisini sistemik arteriollerde ve böbrek efferent arteriollerinde vazokonstriksyon yaparak, proksimal kıvrımlı tubülde Na<sup>+</sup>-K<sup>+</sup>-ATPaz pompasının aktivitesini arttırarak ve ADH salınımını uyararak sağlar.  

*	**D vitamini** deride kolesterol öncüllerinden sentezlendikten sonar karaciğerde 25 hidroksilasyon ve böbrek proksimal tubül hücrelerinde 1 hidroksilasyona uğrayarak aktiflenir ve 1,25-dihidrokolekalsiferol’e (vit D<sub>3</sub>) dönüşür. Böbrekte D vitamininin aktifleşme hızını paratiroid hormon (PTH) arttırır.  

Böbrekler, çeşitli hormonların etkisinin sonlandırıldığı yerdir. Bu hormonlar arasında insülin, glukagon, PTH ve büyüme hormonu yer alır.  

Böbrekler vücudun ihtiyacı olduğu durumlarda karbonhidrat dışı moleküllerden glikoz sentezi gerçekleştirirler *(glikoneojenez)*. Böbrekler ve karaciğer sentezledikleri glikozu hücre dışına verebildikleri için burada glikoz sentezi açlık durumunda vücudun glikoz ihtiyacının karşılanması için önemlidir.  

Böbrekler vücudun sıvı ve elektrolite dengesini düzenlerler. Vücut sıvılarında homeostazisin sağlanması için su/elektrolit alım ve atılımı dengede tutulmalıdır. Su ve elektrolitlerin alımı genellikle kişinin yeme/içme alışkanlıkları ile ilgilidir ve böbrekler bu maddelerin atım hızlarını alım hızlarına göre düzenler.  

###Nefronlar
Böbreklerin işlevsel birimleridir. Glomerüler yumak ve tubüllerden oluşur.  
İki gruba ayrılır:  
*	**Kortikal nefronlar:** Glomerüler yumak böbrek korteksinde yer alır. Henle kulpu böbrek medullasının derinlerine kadar ulaşmaz. Böbreğin absorbsiyon ve sekresyon işlevlerinde önemlidirler.  
*	**Jukstamedüller nefronlar:** Böbrek korteksinde medulla sınırında yer alırlar. Henle kulpları böbrek medüllasının derinlerine ulaşır ve idrarın konsantre edilmesinde işlev görürler.  

####Nefronların bölümleri:
* Glomerüler yumak
* Bowman aralığı
* Proksimal kıvrımlı tubül
* Henle kulpunun inen kolu
* Henle kulpunun çıkan ince kolu
* Henle kulpunun çıkan kalın kolu
* Distal kıvrımlı tubül ilk kısmı
* Distal kıvrımlı tubül ikinci kısmı
* Toplayıcı kanallar

**Glomerüler yumak** afferent arteriolün kapiller dallara ayrılması ile oluşur ve bu kapillerlerin tekrar birleşmesi ile efferent arteriol meydana gelir. Afferent ve efferent arteriol arasında damar için hidrositatik basınç diğer doku kapillerlerine göre daha yüksektir ve plazmanın Bowman aralığına filtrasyonunu sağlar. Afferent ve efferent arteriolün çapındaki değişiklikler kapiller basıncı ve glomerüler filtrasyon hızının düzenlenmesini sağlar.

Diğer dokularda kapillerler venüller ile devam ederken glomerüler kapillerler efferent arteriol olarak devam eder. Bu arteriol kortikal nefronların proksimal ve distal kıvrımlı tubüllerinin etrafında düşük damar içi basıncına sahip *peritubüler kapillerleri*, jukstamedüller nefronların henle kulpunun etrafında ise *vasa recta* sistemini oluşturur. Bu kapiller ağlar venüller ve renal ven aracılığıyla böbreği terk eder.

####Böbrek işlevleriyle ilgili kavramlar
**Filtrasyon:** Glomerüler yumaktan Bowman aralığına kandan maddelerin pasif olarak geçmesidir.  
**Reabsorbsiyon:** Filtre edilen maddelerin emilerek kana geri döndürülmesidir.  
**Sekresyon:** Bazı maddelerin kandan aktif olarak tubül lümenine atılmasıdır.  
**Ekskresyon:** İdrar ile maddelerin vücuttan uzaklaştırılmasıdır.  

Tubülün farklı kısımları **su emilimi** bakımından değişkenlik gösterir. Proksimal kıvrımlı tubül ve henlenin inen kolu suya geçirgenlik gösterirken, henlenin çıkan ince ve kalın kolu ile distal kıvrımlı tubüllerin ilk kısmı suya fizyolojik koşullar altında geçirgen değildir. Distal kıvrımlı tubülün ikinci kısmı ve toplayıcı kanallarda su geçirgenliği hormonal kontrol (ADH) altındadır.  

Tubüllerde çözünen maddelerin tubülden dokuya ve dokudan tubüle taşınımı sırasında rol alan mekanizları  
*	**Diffüzyon:** çözünen moleküllerin konsantrasyon gradyanları yönünde zarlardan geçişidir.  
*	**Primer aktif taşınım:** hücre zarındaki taşıyıcılar aracılığı ile enerji kullanılarak molekülün konsantrasyon gradyanına ters yönde taşınmasıdır.  
*	**Sekonder aktif taşınım:** bir molekülün aktif taşınması sonucu oluşturulan konsantrasyon gradyanının başka bir molekülün konsantrasyon gradyanına ters yönde taşınması için kullanılmasıdır.  
  *	*birlikte taşınım:* iki molekül de aynı yönde taşınıyor ise  
  *	*zıt yönde taşınım:* iki molekül farklı yönlerde taşınıyor ise  
*	**Kolaylaştırılmış diffüzyon:** moleküllerin konsantrasyon gradyanları yönünde zardaki taşıyıcı molekül ve kanallar aracılığı ile taşınmasıdır.

**Transsellüler emilim:** Çözünen maddelerin tubül sıvısından hücrenin apikal membranından hücre içine alınmasından sonra sitozol ve bazolateral membran yoluyla dokuya taşınmasıdır.  

**Parasellüler emilim:** Sıvı ve içerisinde çözünen maddelerin hücreler arası bölgeden sızarak dokuya geçişidir.

###Glomerüler filtrasyon
**Glomerüler Filtrasyon Hızı** (GFR – Glomerular Filtration Rate): Böbreklerde toplam GFR 125 ml/dak’dır. Böbreklerden filtre edilen plazmanın büyük kısmı geri emilir ve böbreklerden dakikada 1 ml idrar olarak atılır. Böylece, günlük filtre edilen plazmanın (125 ml x 60 dak x 24 saat = 180 lt) yaklaşık 1500 ml’si (1 ml x 60 dak x 24 saat) idrar olarak vücuttan uzaklaştırılır.  

Glomerüler filtrasyon sırasında plazmadan süzülen başlıca maddeler Na<sup>+</sup>, K<sup>+</sup>, Ca<sup>++</sup>, Cl<sup>-</sup>, HCO<sup>-</sup><sub>3</sub>, glikoz ve aminoasitlerdir.

###Proksimal Kıvrımlı Tubül
Proksimal kıvrımlı tubül epiteli emilim yüzey alanını arttırmak için mikrovilluslara sahiptir. Hücreler arasında bulunan sıkı bağlantılar tubülün bu bölgesinde çok sıkı değildir; su ve suda çözünen maddelerin tubülden peritubüler alana geçişine izin verir.

Proksimal kıvrımlı tubül hücrelerinde gerçekleşen yoğun emilim ve sekresyon nedeniyle bu hücrelerde enerji kullanımı yüksektir ve bol miktarda mitokondri bulunur. Na<sup>+</sup>, K<sup>+</sup>, Cl<sup>-</sup> ve suyun %65'i proksimal kıvrımlı tubülden emilirken, glikoz ve aminoasitlerin tamamı buradan emilerek kana geçer.

Na<sup>+</sup> bazolateral membranda bulunan Na<sup>+</sup>-K<sup>+</sup> ATPaz pompası ile  enerji harcanarak sürekli hücredışına atılır. Hücreiçi Na<sup>+</sup> konsantrasyonu düşüktür ve hücreiçi negatiftir.Lümende filtrat içerisinde bulunan Na<sup>+</sup> lüminal membrandan konsantrasyon gradyanı yönünde kolaylaştırılmış difüzyon ile taşınır.

Proksimal kıvrımlı tubülde Na<sup>+</sup> emilimini etkileyen 3 faktör vardır:  

* **Konsantrasyon gradyanı:** Hücreiçi ve tubül lümeni arasında Na<sup>+</sup> konsantrasyonundaki farklılık arttıkça emilen Na<sup>+</sup> miktarı artar. Na<sup>+</sup>-K<sup>+</sup> ATPaz pompası hücre içindeki Na<sup>+</sup> miktarını azaltarak konsantrasyon gradyanının oluşmasını sağlar.  
 
* **Elektriksel gradyan:** Hücreiçinin tubül lümenine göre daha negatif potansiyele sahip olması emilim hızını arttırır. Hücre bazolateral membranındaki Na<sup>+</sup>-K<sup>+</sup> ATPaz pompasının aktivitesinin artması ile hücre içinden uzaklaştırılan Na<sup>+</sup> miktarını arttırdığından hücreiçinin negatifliği artar.  

* **GFR:** GFR arttıkça tubül lümenindeki sıvı miktarı ve sıvının ilerleme hızı artar. Epitel ile temas süresi azalan çözünen maddelerin emilim hızı azalır.  

Na<sup>+</sup> ile birlikte glikoz ve aminoasitler sekonder aktif transport ile lümenden hücre içine taşınır. Bu maddeler konsantrasyon gradyanlarına karşı hücre içine taşındıkları için enerji gerekir. Bu enerji dolaylı olarak Na<sup>+</sup>'un hücre dışına atılmasıyla oluşturulan konsantrasyon gradyanından sağlanır. Glikoz ve aminoasitler bazolateral membrandan kolaylaştırılmış difüzyon ile interstisyel sıvıya ve kana geçerler.

Glikoz glomerüler yumaktan serbest şekilde filtre olmasına karşın Henle kulpuna hiç glikoz ulaşmaz. Kanda glikoz düzeyi arttıkça filtrata geçen glikoz miktarı doğrusal olarak artar. Plazma glikoz düzeyi belli bir miktara çıkana kadar filtre edilen tüm glikoz tubüllerden geri emilir. Proksimal tubülde glikoz taşıyıcı mekanizmalar satüre olduğunda glikoz idrara çıkmaya başlar ve glikozüri gözlenir. İdrara glikozun çıkmaya başladığı plazma glikoz düzeyi **böbrek eşiği** olarak adlandırılır ve plazma glikoz düzeyi **160-180 mg/dL** düzeyine ulaştığında görülür. Böbrek eşiğine ulaşıldığında tüm taşıyıcılar satüre olmamıştır. Bazı nefronlarda hala glikoz emilimi devam etmektedir. Tüm taşıyıcıların satüre olduğu ve daha fazla glikozun emilemediği düzeye **taşınım maksimumu** denir ve yaklaşık plazma glikoz düzeyi **300 mg/dL**'ye ulaştığında gözlenir. Taşıyıcılar ile taşınan tüm maddeler için taşınım maksimumu geçerlidir. Ancak böbrekte Na<sup>+</sup> gibi çok farklı mekanizmalarla taşınan maddeler için taşınım maksimumu geçerli değildir. Çünkü Na<sup>+</sup>, hem glikoz, aminoasitler, Cl<sup>-</sup> ile taşınır, solvent drag ile hücrelerarasından su ile peritübüler alana sürüklenebilir ve bazı hücrelerin içerdiği özel Na<sup>+</sup> kanalları ile lümenden uzaklaştırılabilir. Na<sup>+</sup> birden fazla taşınım mekanizmasına sahip olduğundan Na<sup>+</sup> için taşınım maksimumu kolaylıkla gözlenmez.

Böbrekten filtre edilen glikoz miktarı plazma glikoz konsantrasyonu [G] ve GFR ile ilişkilidir. Diabetes mellitusta GFR normal olmasına rağmen [G] yüksek olduğundan glikozüri gözlenir.Hamilelik gibi plazma hacminin ve GFR'nin arttığı durumlarda [G] normal olmasına karşın glikozüri ortaya çıkar. Bunun dışında genetik olarak taşıyıcıların sayıca azlığı veya aktivitesinin düşük olması da [G] ve GFR normal olmasına rağmen böbrek eşiğini düşürerek glikozüriye neden olabilir.

Cl<sup>-</sup> emilimi parasellüler yolla ve proksimal tubülün distal kısmında Na<sup>+</sup> ile beraber hücre içine alınarak gerçekleştirilir.  

Peritubüler sıvıda biriken iyon ve maddeler ozmolariteyi arttırır ve suyu parasellüler ve transsellüler yolla peritubüler alana sürükler. Su aynı zamanda içinde çözünen maddeleri de parasellüler yolla beraberinde sürükler. Buna *çözücü çekimi* (solvent drag) denir.  

Proksimal tubülde Na<sup>+</sup> ile H<sup>+</sup> iyonları değiştirilerek H<sup>+</sup> tubül lümenine sekrete edilir. Bu sekresyon için karbonik anhidraz enzimi ile hücre içinde CO<sub>2</sub> ve sudan HCO<sup>-</sup><sub>3</sub> üretimi gereklidir. Hücre içindeki CO<sub>2</sub>, tubül lümenindeki HCO<sup>-</sup><sub>3</sub> ve H<sup>+</sup> iyonlarının karbonik anhidraz enizimi ile reaksiyonundan kaynaklanır. Sonuç olarak glomerülden filtre olan HCO<sup>-</sup><sub>3</sub> proksimal tubülden bu yolla geri emilir. Yeni HCO<sup>-</sup><sub>3</sub> sentezi gerçekleşmez. Vücutta alkoloz olduğunda proksimal tubülde emilen HCO<sup>-</sup><sub>3</sub> miktarı azalır.

Filtre olan aminoasitlerin tamamı proksimal kıvrımlı tubülden emilir. Aminoasitlerin emilimi Na<sup>+</sup> özellikle ile birlikte gerçekleşir. Proksimal kıvrımlı tubülde oligopeptitler tubül epitelinin lümene bakan yüzeyinde bulunan enzimlerle aminoasitlere parçalanarak emilir ya da çok kısa oligopeptidler (2-4 aminoasit uzunluğunda) doğrudan taşıyıcılar ile hücreiçine alınarak hücreiçinde parçalanır. Çok düşük molekül ağırlıklı bir takım proteinler, peptid hormonlar (insülin gibi)  çok az miktarda albümin filtre olduklarında hücreiçine alınmaları pinositoz ile olur ve hücre içinde metabolize edilirler. Plazma glikoz düzeyleri düştüğünde böbrekler yıkılan proteinlerin karbon iskeletinden glikoz sentezleyerek (glikoneojenez) kana verebilirler.

####Proksimal kıvrımlı tubüle etkili hormonlar
* **Parathormon (PTH)**, proksimal tubülde &alpha;<sub>1</sub>-hidroksilaz enzim aktivitesini arttırarak D-vitamininin hidroksillenmesini ve 1,25-dihidroksi kolekalsiferol (vitamin D<sub>3</sub>) oluşumunu sağlar. PTH proksimal kıvrımlı tubülden fosfat emilimini engellerken distal kıvrımlı tubülden Ca<sup>++</sup> emilimini arttırır.
* **Anjiotensin II**, proksimal tubülde Na<sup>+</sup>-K<sup>+</sup> ATPaz pompasının aktivitesini arttırarak Na<sup>+</sup> emilimini arttırır.

####Proksimal kıvrımlı tubülden sekresyon
Proksimal kıvrımlı tubülden organik asit ve bazların sekresyonu gerçekleşir. Safra tuzları, oksalatlar, üratlar, organik toksinler tubül sıvısına atılır. Katekolaminler (epinefrin, norepinefrin, dopamin) ve metabolitleri (vanilmandelik asit) ve ilaçlar da (penisilin gibi) buradan sekresyona uğrar.

####Proksimal kıvrımlı tubüle etkili diüretikler
**Asetozolamid**, proksimal kıvrımlı tubüle etkili bir diüretiktir. Etkisini hücre yüzeyinde ve hücre içinde karbonik anhidraz enzimini inhibe ederek gösterir. Karbonik anhidraz enziminin inhibe edilmesi filtre olan HCO<sup>-</sup><sub>3</sub> iyonlarının geri emilimini engeller. H<sup>+</sup> sentezlenemediği ve Na ile zıt yönde değiştirilemediği için Na<sup>+</sup> kaybedilmesiyle diüretik etkisini gösterir. Diüretik etkisinden çok alkoloz durumunda HCO<sup>-</sup><sub>3</sub> atılımını sağlamak için kullanılır.

####Proksimal kıvrımlı tubülde ozmolarite
Proksimal kıvrımlı tubüle gelen sıvının ozmolaritesi plazma ozmolaritesine eşittir (izoozmotik) yani yaklaşık 300 mOsm/L'dir. Proksimal kıvrımlı tubülde su ve çözünen maddeler beraber ve eşit miktarda emildiğinden tubülün bu kısmını terk eden sıvının ozmolaritesi değişmez ve 300 mOsm/L olarak henle inen koluna geçer.

###Henle Kulpu
Proksimal kıvrımlı tubülden ayrılan sıvı medullanın derinliklerine doğru henlenin inen kolu boyunca ilerler. Medullanın derinlerine indikçe tubül içindeki sıvının ve medullanın ozmolaritesi yükselir.  

####Henlenin inen ince kolu
Henlenin inen kolunda çok fazla absorbsiyon ve sekresyon gerçekleşmez. Tubülü döşeyen hücrelerin yüzeyi düzdür. Tubülün bu kısmı suya serbest geçirgendir ve filtre olan suyun %20'si buradan emilir.

####Henlenin çıkan ince kolu
Henlenin çıkan ince koluna giren sıvı hiperozmolardır. Tubülün bu bölümü suya geçirgen değildir. 

####Henlenin çıkan kalın kolu
Henlenin çıkan kalın kolunda Na<sup>+</sup> emiliminin %25'i gerçekleşir. Na<sup>+</sup> hücre içine K<sup>+</sup> ve Cl<sup>-</sup> ile birlikte Na<sup>+</sup>-K<sup>+</sup>-2Cl<sup>-</sup> taşıyıcısı aracılığı ile taşınır. Tubül içerisinde çözünen iyonlar dokuya taşınırken tubülün bu bölümü suya geçirgen değildir. Bu nedenle tubül içerisinde ilerleyen sıvının ozmolaritesi azalır ve tubülün bu bölümü dilüe edici segment olarak adlandırılır.  

K<sup>+</sup>'un hem lümenden hem de bazolateral membrandan hücre içine alınması hücre içindeki K<sup>+</sup> düzeyini yükseltir. Hücre içindeki K<sup>+</sup> hücrenin lüminal ve bazolateral yüzeylerinde bulunan K<sup>+</sup> kanallarından dokuya sızar. Tubül içerisine kaçan K<sup>+</sup> tubülün bu bölümünün elektriksel olarak daha pozitif olmasını sağlar. Tubülün pozitif olması bu bölgeye ulaşan Ca<sup>++</sup> ve Mg<sup>++</sup> gibi pozitif iyonların parasellüler yolla dokuya geçişini ve emilimini sağlar.

####Henlenin çıkan kalın koluna etkili diüretikler
**Furosemid** hücrenin lüminal tarafında bulunan Na<sup>+</sup>-K<sup>+</sup>-2Cl<sup>-</sup> birlikte taşıyıcısını inhibe ederek Na<sup>+</sup>'un hücre içine girişini engeller. Tubül lümeninde biriken Na<sup>+</sup> suyu beraberinde sürükleyerek diüretik etki gösterir.  

Furosemid ayrıca K<sup>+</sup>'un lümene sızmasını azalttığından tubül lümeninin pozitif potansiyelini azaltır. Tubül lümeninin pozitifliği tubülün bu bölümünde Ca<sup>++</sup> emilinini sağladığından furosemid etkisi ile Ca<sup>++</sup> atılımı artar.

###Distal Kıvrımlı Tubül
####Distal kıvrımlı tubülün ilk kısmı
Tubülün bu bölümü suya geçirgen değildir ve Na<sup>+</sup> emilimi devam ettiğinden tubül sıvısının ozmolaritesi azalmaya devam eder. Na<sup>+</sup> emliminin %5'i bu bölümde geçekleşir. Na<sup>+</sup> emilimi Cl<sup>-</sup> emilimi ile eşleşmiştir ve Na<sup>+</sup>-Cl<sup>-</sup> taşıyıcısı ile hücreye alınırlar. 

Distal tubülün ilk kısmında Ca<sup>++</sup> PTH etkisi ile emilir. Hücrelerin bazolateral yüzeylerinde bulunan Ca<sup>++</sup> ATPaz ve Ca<sup>++</sup>-Na<sup>+</sup> ters taşıyıcıları Ca<sup>++</sup>'u hücreiçinden dokuya taşır. Ca<sup>++</sup>, hücreye tubül lümeninden konsantrasyon gradyanı yönünden Ca<sup>++</sup> kanalları aracılığı ile girer. PTH etkisini bazolateral membranda bulunan Ca<sup>++</sup> taşıyıcılarının aktivitesini arttırarak gösterir.

####Distal kıvrımlı tubülün ilk kısmına etkili diüretikler
Distal tubülün ilk kısmına etkili olan **tiazid** diüretikler etkilerini Na<sup>+</sup>-Cl<sup>-</sup> birlikte taşıyıcısı üzerinden gösterir. Na<sup>+</sup> ve Cl<sup>-</sup>'un idrarda kaybedilmesi suyu sürükleyerek diüretik etkiye yol açar.  

Tubülün bu kısmında Na<sup>+</sup>'un sadece %5'i emildiğinden tiazid diüretiklerin etkisi kulp diüretiklerine göre daha düşüktür. 

Tiazid diüretikler etkisi altında hücre içinde Na<sup>+</sup> miktarının azalması bazolateral membrandaki Ca<sup>++</sup>-Na<sup>+</sup> ters taşıyıcısının aktivitesini arttırır ve hücre içinden daha fazla Ca<sup>++</sup> dokuya atıldığından lümenden hücreye konsantrasyon gradyanı yönünde giren Ca<sup>++</sup>'un miktarı da artar. Bu nedenle, tiazid diüretikler Ca<sup>++</sup> emilimini arttırıcı etki gösterirler. 

#####Maküla Densa
Distal kıvrımlı tubülün başlangıç kısmında bulunur. Lümen sıvısının Na<sup>+</sup> ve Cl<sup>-</sup> içeriğine duyarlı kemoreseptör hücrelerdir. Distal kıvrımlı tubüle ulaşan sıvının ozmolaritesi,  

* **düştüğünde** - maküla densa'dan salınan lokal etkili hormonlar kan akımını ve GFR'yi arttırmak için afferent arteriolün dilastasyonunu sağlar. Aynı zamanda jukstaglomerüler aparatus hücrelerinden salgılanan renin, renin-anjiotensin-aldesteron sistemi (RAAS) aracılığıyla vücutta genel arterial konstriksiyon ve glomerül efferent arteriollerinde konstriksiyon yaparak bu etkiyi destekler.  

* **arttığında** - maküla densa'dan salınan lokal etkili hormonlar kan akımını ve GFR'yi azaltmak için afferent arteriolün konstriksiyonunu sağlar.

#####Renin-Anjiotensin-Aldesteron Sistemi (RAAS)
Böbrek kan akımı düştüğünde afferent arteriolde jukstaglomerüler apparatus komşuluğundaki hücreler basınç düşüşünü algılayarak jukstaglomerüler hücrelerden renin salgısına yol açar. Renin, karaciğerde sentezlenen anjiotensinojenin anjiotensin I’e dönüşümünü sağlar. Anjiontensin I, daha güçlü etki gösteren anjiotensin II’ye akciğer endotelinde bulunan anjiotensin dönüştürücü enzim (ACE – angiotensin converting enzyme) ile dönüştürülür. Kan basıncını arttırıcı etkisini sistemik arteriollerde ve böbrek efferent arteriollerinde vazokonstriksyon yaparak, proksimal kıvrımlı tubülde Na<sup>+</sup>-K<sup>+</sup>-ATPaz pompasının aktivitesini arttırarak ve ADH salınımını uyararak sağlar.

####Distal kıvrımlı tubülün ikinci kısmı
Na emiliminin %5'i burada gerçekleşir. Tubülün bu kısmı ve toplayıcı kanalların ilk kısmının yapısı benzerlik gösterir.
Tubülün bu kısmında iki tip hücre bulunur:  

* **Esas hücreler** - sayıları daha fazladır. Su ve Na<sup>+</sup> emiliminde etkilidirler.  

* **İnterkale hücreler** - esas hücreler arasında yayılmış olarak bulunurlar. H<sup>+</sup> sekresyonu ve HCO<sup>-</sup><sub>3</sub> üretiminden sorumludurlar.

**Esas hücreler**  

Bazolateral yüzeylerinden Na<sup>+</sup>-K<sup>+</sup>-ATPaz pompası bulunur. Bu pompa, hücreiçi Na<sup>+</sup> konsantrasyonunu azaltırken K<sup>+</sup> konsantrasyonunu arttırır. Hücrelerin lüminal yüzeyinde Na<sup>+</sup> ve K<sup>+</sup> sızma kanalları bulunur. Na<sup>+</sup>-K<sup>+</sup>-ATPaz pompasının oluşturduğu Na<sup>+</sup> ve K<sup>+</sup> gradyanları, bu sızma kanallarından Na<sup>+</sup> hücre içine geçişini sağlarken, K<sup>+</sup>'un hücre içinden tubül lümenine kaybedilmesine neden olur.  

Aldesteron etkisini esas hücreler üzerinden gösterir. Aldesteron hücre içindeki reseptörüne bağlandığında bazolateral membrandaki Na<sup>+</sup>-K<sup>+</sup>-ATPaz pompasının etkinliğini arttırır. Aynı zamanda lüminal membrandaki Na<sup>+</sup> ve K<sup>+</sup> kanallarının sayısını arttırır. Aldesteronun hücrede yol açtığı bu değişiklikler, tubül lümeninden Na<sup>+</sup> emilimini ve vücuttan K<sup>+</sup> kaybını arttırır.

**İnterkale hücreler**  

H<sup>+</sup> salgılayan hücrelerdir. CO<sub>2</sub> ve sudan sürekli HCO<sup>-</sup><sub>3</sub> ve H<sup>+</sup> üretirler. H<sup>+</sup> iyonlarını H<sup>+</sup>-ATPaz ve H<sup>+</sup>-K<sup>+</sup>-ATPaz ile sürekli tubül lümenine salgılarlar. HCO<sup>-</sup><sub>3</sub> iyonları bazolateral membrandan HCO<sup>-</sup><sub>3</sub>-Cl<sup>-</sup> ters taşıyıcısı yoluyla dokuya ve dolaşıma geçer.

####Distal kıvrımlı tubülün ikinci kısmına etkili diüretikler
Tubülün bu bölgesinde diüretikler etkilerini iki yolla gösterirler.  

* **Aldesteron**un esas hücreler üzerindeki etkisini engelleyen diüretikler - Bu grupta **spironolakton** yer alır. Aldesteron etkisi engellendiğinde Na<sup>+</sup>-K<sup>+</sup>-ATPaz pompası yavaşlar. Lüminal membrandaki Na<sup>+</sup> ve K<sup>+</sup> kanallarının sayısı azalır. Na<sup>+</sup> emilimi ve hücreden K<sup>+</sup> atılımı azalır.  

* Esas hücrelerin lüminal membranında yer alan Na<sup>+</sup> kanallarını bloke eden diüretikler - Bu grupta **triamteren** ve **amilorid** yer alır. Tubül lümeninden hücreiçine Na<sup>+</sup> girişi yavaşladığından Na<sup>+</sup>-K<sup>+</sup>-ATPaz pompasının aktivitesi yavaşlar ve aynı zamanda hücreden tubül lümenine K<sup>+</sup> atılımı azalır.

Distal kıvrımlı tubülün ikinci kısmına etkili diüretikler vücuttan K<sup>+</sup> atılımını azalttıkları için **K<sup>+</sup> koruyucu diüretikler** olarak adlandırılır.  

Distal kıvrımlı tubülün ikinci kısmına kadar olan tubül üzerinde etkili diüretikler [*kulp diüretikleri ve tiazid diüretikler*] distal kıvrımlı tubüle ulaşan Na<sup>+</sup> ve su miktarını arttırdıklarından lümendeki K<sup>+</sup>'u yıkayarak uzaklaştırırlar. Bu bölgeye ulaşan bol miktardaki Na<sup>+</sup>'un bir kısmının esas hücreler tarafından alınması hücrelerden K<sup>+</sup> atılımını daha da arttırır. Aynı zamanda lümendeki Cl<sup>-</sup> ve HCO<sup>-</sup><sub>3</sub> gibi negatif yükler lümene daha fazla K<sup>+</sup>'un hareket etmesine neden olur. Bu etkiler nedeniyle kulp diüretikleri ve tiazid diüretikler **K+ kaybettirici diüretikler** olarak adlandırılır.

**Tubüllerde Na<sup>+</sup> emilimi**  

Tubüllerde Na+ emiliminin %65'i proksimal kıvrımlı tubülde, %25'i henle çıkan kalın kolunda, %5'i distal kıvrımlı tubülün ilk kısmında ve %5'i distal kıvrımlı tubülün ikinci kısmı ve toplayıcı kanallarda gerçekleşir. Henle çıkan kalın koluna etkili furosemid gibi kulp diüretikleri büyük miktarda Na+ emilimini engellediklerinden güçlü diretiklerdir.

####Anti-Düretik Hormon (ADH)
Hipotalamusta paraventriküler çekirdekte nöron gövdelerinde sentezlenerek hipofiz arka lobunda akson sonlanmalarında depolanır. Plazma osmolaritesindeki yükselmeye yanıt olarak hipofiz arka lobunda akson sonlanmalarından salınarak kana geçer. Distal kıvrımlı tubül ve toplayıcı kanallarda esas hücrelerin sadece bazolateral membranlarında akuaporin (AP) 3 ve 4 tipinde su kanalları bulunur. ADH ile esas hücreler uyarıldığında yeni sentezlenen ve hücreiçi vesikül membranlarında yer alan AP-2 tipinde su kanalları hücrelerin lümene bakan yüzlerine eklenir. Su tubül lümeninden hücre içine AP-2 kanalları ile girerken, hücreyi bazolateral membrandan AP-3 ve 4 kanalları ile terk eder.

###Ca<sup>++</sup> emilimi
Ca<sup>++</sup> emiliminin %65'i proksimal kıvrımlı tubülden, %25'i henlenin çıkan kalın kolundan ve %10'u distal kıvrımlı tubülün ilk kısmından emilir.  

Henlenin çıkan kalın koluna etkili **furosemid** gibi diüretikler Ca<sup>++</sup>'un emilimini **azaltırlar**. Distal kıvrımlı tubülün ilk kısmına etkili **tiazid** diüretikler ise Ca<sup>++</sup> tutulumunu **arttırıcı** etki gösterirler.  

##İdrar Konsantrasyon Mekanizması
Böbrekler vücut sıvılarının ozmolaritesini düzenler. Vücut sıvılarının ozmolaritesi yaklaşık 300 mOsm/L'dir. 
Vücuttan günde 600 mOsm çözünmüş maddenin uzaklaştırılması gerekir. Böbrekler idrarı en fazla 1200 mOsm/L'ye kadar konsantre edebilirler. Bu nedenle günlük çözünmüş madde yükünün vücutta atılabilmesi için günde en az 500 ml idrar çıkarılması gereklidir.  

* Sağlıklı kişilerde bol miktarda hipoozmolar sıvı alındığında vücut sıvılarının dilüe olmaması için fazla sıvı atılarak vücuttaki çözünmüş maddelerin korunması sağlanır.  
* Yeterli sıvı alınmadığında aynı miktardaki madde yükü daha az idrar içerisinde atılarak vücuttaki su miktarı korunur.

Konsantre idrar oluşturulabilmesi için böbrek medüller dokusunun hiperozmolar hale getirilmesi (kortikomedüller ozmolar gradyan oluşturulması) gerekmektedir.

**Hiperozmolar medüller dokunun**  

* oluşturulabilmesi için  

	* henle kulpunun zıt akım güçlendirici etkisi  
	
	* böbrek medüllasında üre geri-dönüşümü  
	
* korunması için  

	* vasa rekta'nın zıt akım değiştirici etkisi  
	
gereklidir.

###Kortikomedüller ozmotik gradyan oluşturulması
####Henle kulpu zıt akım güçlendiricisi
Glomerüller filtrat ve proksimal kıvrımlı tubülden ayrılan sıvı plazma ile izoozmolardır (300 mOsm/L). Henle inen ince kolu suya serbest geçirgen olduğundan medüllanın derinliklerine gittikçe tubülden su kaybedilmesi tubül sıvısının hiperozmolar hale gelmesini sağlar. Henle çıkan ince ve kalın kolu suya geçirgen değildir. Tubül içerisindeki çözünen maddeler dokuya taşınarak medüller dokunun ozmolaritesi arttırılırken tubül sıvısının ozmolaritesi düşer. Medülla ozmolaritesinin artması proksimal kıvrımlı tubüle ve henlenin inen ince kolundan daha fazla sıvının medüllaya geçmesini sağlar ve henlenin çıkan koluna ulaşan sıvının ozmolaritesi her döngüde artar. Henlenin çıkan koluna gelen sıvının ozmolaritesinin artışı tubülden daha fazla çözünen maddenin dokuya taşınabilmesini sağlar. Çünkü, henle çıkan kalın kolundaki taşıyıcılar tubül ile medülla arasında en fazla 200 mOsm/L bir gradyan sağlayabilirler. Henle kulpundaki bu zıt taşının mekanizması giderek böbrek medüllasının hiperozmolar hale gelmesini sağlar. Hiperozmolar medülla, toplayıcı kanallardan ADH etkisi altında suyun tubül lümeninden dokuya geçişini hızlandırarak emilen su miktarını arttırır.
####Üre geri-dönüşümü
Henle kulpunun inen ve çıkan ince kolu üreye geçirgendir. Henlenin çıkan kalın kolu, distal kıvrımlı tubül ve toplayıcı kanalların kortikal kısmı üreye geçirgen değildir. Toplayıcı kanalların medüller kısmına kadar tubül üreye geçirgen olmadığından diğer çözünen maddelerin ve suyun emilimi nedeniyle tubül lümeninde üre konsantrasyonu artar. Toplayıcı kanalların medüller kısmında tubüllerin üreye geçirgenliğinin artması ile üre hızla medüller dokuya geçerek dokunun ozmolaritesini arttırır ve daha fazla suyun emilebilmesini sağlar. Dokuya geçen ürenin bir kısmı henlenin inen ve çıkan ince kolları aracılığı ile tubül geçerek tekrar toplayıcı kanallara gelir ve buradan tekrar dokuya geçerek medüllanın hiperozmolar hale gelmesine katkıda bulunur. Ürenin her geri-dönüşümü sırasında bir miktar üre idrara kaybedilir.
###Kortikomedüller ozmotik gradyanın korunması
Su emiliminin ve konstanre idrar üretiminin devam ettirilebilmesi için medüllada oluşturulan hiperozmolar gradyanın korunması gerekir. Kapiller dolaşım ile medüllada çözünen maddelerin hızla uzaklaştırılması medüller hiperozmolariteyi bozacaktır. Medüller ozmolaritenin korunması için birim zamanda kapiller dolaşım ile medülladan uzaklaştırılan madde miktarı çok düşüktür. Bunu etki henle kulpuna paralel şekilde medüllanın derinliklerine uzanan vasa rekta sistemi ile sağlanır. Vasa rekta içerisinde plazma medüllanın derinliklerine indikçe plazma ve doku arasındaki madde ve sıvı alışverişi nedeniyle plazmanın ozmolaritesi artar. Aynı şekilde vasa rekta böbrek korteksine dönerken plazmanın ozmolaritesi doku ile her seviyede eşitlenir. Vasa rektanın venülleri oluşturduğu noktada ozmolaritesi plazma ozmolaritesinden çok üstüne çıkmaz. Böylece, böbrekte medüllaya emilen maddeler ve su dolaşıma geri dönerken medüllanın hiperozmolaritesi bozulmaz. Vasa rektaya gelen plazmanın ozmolaritesi 300 mOsm/L iken vasa rektayı terk eden plazmanın ozmolaritesi bundan biraz daha yüksektir (~325 mOsm/L).

##İşeme
İdrar vücuttan atılana kadar mesanede depolanır.  

* Detrüsör kası mesane duvarını oluşturur ve innervasyonunu parasempatik sinir sisteminden alır.
* Mesane boynundaki düz kas internal üretral sfinkteri oluşturur ve innervasyonunu sempatik sinir sisteminden alır.
* Pelvis tabanında yer alan iskelet düz kasları eksternal üretral sfinkteri oluşturur ve innervasyonunu somatik motor sinir sisteminden alır. İdrar akımının istemli olarak kontrolünü sağlar.

Mesane içerisinde idrar birikimi mesane duvarının gerilmesine neden olarak işeme refleksini uyarır. İşeme refleksinin uyarılması detrüsör kasının kasılmasına ve aynı zamanda internal üretral sfinkterin gevşemesine neden olur. Eksternal üretral sfinkter kapalı ise refleks bir süre sonra söner ve mesane duvarı gevşeyerek mesane dolumunun devam etmesine izin verir. Mesanenin gevşerek daha fazla idrar depolayamadığı durumda mesane içi basınç hızla artmaya başlar. Eksternal üretral sfinkter istemli olarak açılarak idrar boşaltılmadığı durumda mesane duvarındaki gerim resptörlerinden kalkan uyarımlar detrüsör kasının kasılmasını şiddetlendirerek mesane içi basıncın eksternal üretral sfinkter kuvvetinin üstüne çıkmasına ve idrar akımının başlatılmasına neden olur.


Son değiştirilme tarihi: 23.03.2015 09:29