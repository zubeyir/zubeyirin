---
layout: subpage
title: Endorkin Sistem - 2016 Bahar
---

## Kimyasal Haberciler ile Vücut İşlevlerinin Koordinasyonu

Nörotansmitterler, endokrin hormonlar, nöroendokrin hormonlar, parakrin ve otokrin hormonlar ve sitokinler vücudun haberleşmek için kullandığı kimyasal haberciler arasındadır. Bu haberciler birbirleriyle etkileşim göstererek vücudun homeostazisini sürdürürler.

Nörotransmitterler sinir sonlanmalarından salgılanarak hücreler arası iletişimi sağlarlar. Endokrin hormonlar ise hücreler tarafından dolaşım sistemine salgılanarak vücuttaki tüm hücrelere iletilirler. Hedef hücrelerde reseptörlerine bağlanarak etki gösterirler. Bazı hormonlar vücutta çok çeşitli hücre türlerini etkileyebilirler. Örneğin büyüme hormonu farklı dokularda büyümeye neden olurken, tiroksin birçok kimyasal reaksiyonun hızını arttırır. Diğer hormonlar genellikle özgül hedef dokuları üzerinde etki gösterir. Örneğin, adrenokortikotropik hormon (ACTH) adrenal korteksten kortikoidlerin salgısını sağlar.

## Hormonların kimyasal yapısı ve sentezi

Hormonlar yapılarına göre protein, steroid ve tirozin amino asidi türevleri olarak üç gruba ayrılabilir.

Vücuttaki hormonların çoğu **polipeptid/protein** yapıdadır. Genellikle büyük proteinler olarak sentezlenen bu hormonlar kırpılarak daha küçük aktif moleküller halinde hücre veziküllerinde depolanır ve ekzositoz ile hücreden salınırlar. Protein yapıda hormonlar suda eriyebilir olduklarından dolaşımda taşıyıcı proteine ihtiyaç duymadan taşınabilirler ve hedef dokuda hücre yüzey reseptörlerine bağlanarak etkilerini gösterirler.

**Steroid hormonlar** genellikle kolesterolden sentezlenirler ve hücrede depolanmazlar. Hormonun kendisi hücrede depolanmamasına karşın steroid hormon sentezleyen hücrelerin sitoplazmalarında bol miktarda kolesterol esterleri içeren vakuoller bulunur ve hücre uyarıldığında hormon sentezi için kaynak olarak kullanılır. Steroid hormonlar yağda eriyebilir olduklarından sentezlendikten sonra hücre membranından difüze olarak hücreden salınırlar ve dolaşıma geçerler. Dolaşımda taşıyıcı bir proteine bağlanarak taşınırlar ve hedef dokuda yine hücre membranından serbest bir biçimde geçerek hücre içindeki reseptörlerine bağlanarak etki gösterirler.

**Tirozin amino asidinden** sentezlenen iki grup hormon vardır. Tiroid hormonları, tiroid bezinde sentezlenir ve depolanır. Tiroid bezinden salınan hormonların kanda taşıyıcı proteinlere bağlanması yarı ömürlerini uzatır. Hedef dokuda hücre çekirdeğindeki reseptörlerine bağlanarak etki gösterirler. İkinci grup hormonlar adrenal medulladan salınan epinefrin ve norepinefrindir. Hücre içinde veziküllerde depolanır ve ekzositozla salınırlar. Plazmada serbest veya bağlı olarak bulunurlar, ve hedef dokuda hücre yüzeyindeki reseptörlerine bağlanarak etki gösterirler.

**Hormon salınımının geribildirimle kontrolü**

Uyaranlara yanıt olarak hormonların plazma konsantrasyonları gün içerisinde salınımlar gösterse de sıkı şekilde kontrol edilmektedir. Hormon düzeyleri genellikle *negatif geribildirim* mekanizmasıyla kontrol edilerek hedef dokuda yeterli hormon düzeyleri sağlanır. Hormonun hedef dokuya yol açtığı etkiler kendisinin daha fazla salınmasını baskılar. Kontrol edilen değişken bazen hormonun kendi salınım düzeyi olduğu gibi bazen dokuda yol açtığı aktivite düzeyi olabilir. Hormon düzeylerinin kontrolü gen transkripsiyonundan hormonun hücreden salınmasına kadar herhangi bir aşamada düzenlenebilir.

*Pozitif geribildirim* ile kontrol mekanizmasında hormon aktivitesi hormonun daha fazla salınmasına yol açmaktadır. Bu mekanizmaya örnek olarak ovulasyondan önce östrojenin ön hipofizi uyarıcı etkisi ile luteinizan hormon (LH) düzeylerinin hızla artması örnek olarak verilebilir. LH etkisi ile overlerden daha fazla östrojen salınır ve buna yanıt olarak östrojen, LH salınımını daha da arttırır. Bu süreç sonucunda LH yeterli seviyeye ulaştığında tipik negatif geribildirim ile hormon düzeyleri kontrol altına alınır.

Bu kontrol mekanizmalarının yanında hormon salınımını kontrol eden nöral sistemlerin etkisiyle hormon salınımında günlük, aylık, mevsimsel ve yaşlanmaya bağlı vb. döngüsel değişimler gözlenebilir. Büyüme hormonu uykunun erken döneminde artarken, geç döneminde azalması buna örnektir.

Hormonların plazmada ki düzeylerinin düzenlenmesinde salınım hızları kadar kandan uzaklaştırılma hızları da etkilidir. Kandan hormonların uzaklaştırılması dokuda yıkılarak, dokuya bağlanarak, karaciğerden yoluyla safraya veya böbrekler ile idrara atılarak sağlanır. Hormonların kandan uzaklaştırılma hızlarını azaltan önemli bir etken plazmada taşıyıcı proteine bağlı olmalarıdır.

**Hormonların etki mekanizması**

Hormonlar etkilerini göstermek için hücre yüzeyinde, sitoplazmasında veya çekirdeğinde özgül reseptörlerine bağlanır. Reseptörler işlevini gerçekleştirirken yıkılırlar, yeniden yapılırlar veya aktive edilirler. Hormon miktarının ve reseptöre bağlanmasının artması aktif reseptör sayısının azalmasına (*down-regülasyon*) veya hormon düzeylerinin azalması reseptör sayısının artmasına (*up-regülasyon*) yol açabilir. Bu düzenleme, değişen hormon düzeylerine karşı hücre duyarlılığının korunması için gerçekleştirilir. Böylece hücre düşük hormon düzeylerinde daha hassas hale gelirken yüksek hormon düzeylerinde hassasiyetini azaltarak yanıtı fizyolojik sınırlarda korur.

Hormon, özgül reseptörüne bağlandıktan sonra reseptörün işlevi değişir. Hücre yüzeyindeki reseptörler *iyon kanallarına*, *G-proteinlerine* veya *enzimlere bağlı* olabilirler. Reseptör, hücre yüzeyinde bir iyon kanalına bağlı ise hormonun bağlanması bu kanalın açılmasını veya kapanmasını sağlayarak hücre uyarılabilirliğini değiştirir. G-proteinlerine bağlı reseptörler hormon ile bağlandıklarında hücre içindeki proteinlerin, enzim ve iyon kanallarının aktivitesini dolaylı olarak değiştirirler. Enzim bağlı reseptörler ise doğrudan hücre için enzimlerin aktivasyonu ile etkilerini gösterirler.

**Steroid hormonların** reseptörleri hücre içerisindedir. Bu hormonlar hücre zarından serbest geçebildiklerinden doğrudan sitoplazmadaki reseptörlerine bağlanırlar. Hormon reseptör – kompleksi çekirdeğe geçerek DNA üzerinde özgül gen bölgesine bağlanır. Hormon etkisiyle gen transkripsiyon düzeyi ve hücrenin sentezlediği proteinlerin düzeyleri düzenlenir. Örneğin, aldesteronun böbrek distal tubül esas hücresinin sitoplazmasında reseptörüne bağlanması hücrede, Na<sup>+</sup> kanal proteinlerini kodlayan genlerin transkripsiyonunu ve translasyonunu arttırır, ve hücre yüzeyine yeni kanallar eklenerek Na<sup>+</sup> emilimi hızlandırılır. Böyle bir etki, doğrudan hücre yüzeyinde kanalların açılıp kapatılmasına göre daha yavaş gerçekleşir.

Tiroid hormonlar içinde benzer mekanizmalar söz konusudur. Tiroid hormonlarının reseptörleri çekirdekte bulunur ve bu reseptörler transkripsiyon faktörleri olduğundan doğrudan gen transkripsiyonunu ve hücre proteinlerinin düzeylerini düzenlerler.

**İkincil haberciler**

Hormon hücre yüzeyindeki reseptörüne bağlandıktan sonra hücre içindeki tüm aktiviteler ikincil haberci sistemi aracılığı ile gerçekleştirilir. İkinci haberci sistemleri bir enzim şelalesini aktifleştirerek hücre içi yaygın ve farklı etkiler gösterir. İkincil haberciler arasında *adenilat siklaz – cAMP sistemi, Ca<sup>++</sup> – Calmodulin sistemi ve membran fosfolipidlerinin (fosfoinozitol bifosfat \[PI2P\]) yıkım ürünleri (inozitol trifosfat \[IP3\] ve diacilgliserol \[DAG\])* yer almaktadır.

Hormonların kendilerine özgü reseptörlere bağlanarak hücre içi benzer ikincil haberci sistemleri üzerinden çok çeşitli etkileri ortaya çıkarır. Bu etkilerin ortaya çıkmasında hücrenin gelişimi ve özel dokulara farklılaşması sürecinde hücrenin kazandığı hücre içi mekanizmalar önemlidir. İkincil haberci sistemler bu mekanizmaları açıp/kapatan anahtar işlevi görürler. Örneğin, kas hücresi reseptörlerine bağlanan hormonlar aracılığı ile uyarıldığında kendine özgü hücre içi mekanizmaları harekete geçirerek kasılır ve kas proteinleri sentezlerken, tiroid bezi tiroid hormonu sentezler ve salgılar.

Son değiştirilme tarihi: 18.04.2016 17:19
